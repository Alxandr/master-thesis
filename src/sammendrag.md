Vi lever i en verden hvor flere og flere oppgaver utføres på en datamaskin. Et
av unntakene er universitetseksamener, hvor den vanligste fremgangsmåten
fremdeles er tradisjonelle papireksamener. NTNU har startet en forsiktig
migrasjonsprosess mot digitale eksamener, der det benyttes Safe Exam Browser og
Inspera Assessment som installeres på studentenes egne datamaskiner.

Digitale eksamener har potensiale til å løse flere av problemene knyttet til
papireksamener, men de bringer også med seg en del utfordringer. I denne
oppgaven ser jeg nærmere på sikkerhetshull knyttet til bruk av Safe Exam Browser
og Inspera Assessment, noe som gjør det mulig å jukse under gjennomføring av en
digital eksamen.

I hovedfokus er samspillet mellom Safe Exam Browser, Inspera Assessment og
studentenes egne datamaskiner, og hvordan dette kan brukes til å jukse på
digitale eksamener ved NTNU. Jeg har analysert både teoretiske og praktiske
former for juks og sett på mulige måter disse kan forhindres.

Masteren avdekker flere kritiske sikkerhetshull i den digitale løsningen, og det
finnes flere måter studenter kan jukse på som ikke ville vært mulig ved
tradisjonelle papireksamener. Arbeidet med å forbedre digitale eksamener er
derfor viktig, og det finnes flere forbedringer som kan gjøres. På tross av at
dagens løsning har noen utfordringer vil dette bli bedre ved oppdateringer, samt
utbedringer av eksamenoppsettet som brukes av NTNU. Over tid er det derfor fullt
mulig at digitale eksamener vil kunne tilby bedre sikkerhet enn tradisjonelle
papireksamener.
