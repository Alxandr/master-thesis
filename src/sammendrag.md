Vi lever i en verden hvor alt i økende grad gjøres på datamaskiner. Et unntak
til dette er eksamner på universiteter, hvor den vanligste fremgangsmåten
fremdeles benytter seg av tradisjonelle penn- og papir eksamener. Nylig har NTNU
startet en langsom migrasjonsprosess mot digitale eksamener som bruker Safe Exam
Browser og Inspera Assessment på studentenes private datamaskiner.

Digitale eksamener har potensiale til å løse flere av problemene penn- og papir
eksamener, men de bringer også med seg sine egne problemer. I denne oppgaven ser
jeg nærmere på hvordan digitale eksamener som bruker Safe Exam Browser og
Inspera Assessment muliggjør juks som ikke var mulig ved tradisjonelle penn- og
papir eksamener.

I hovedfokus er samspillet mellom Safe Exam Browser, Inspera Assessment og
studentenes egne datamaskiner, og hvordan dette kan brukes til å jukse på
digitale eksamener ved NTNU. Jeg vil analysere både teoretiske og praktiske
former for juks og se på mulige måter disse kan forhindres.
